---
title: Věnování
hiddenTitle: true
contentType: prose
---

> Zas, chvějné postavy, mě oblétáte,  
> jež mlád jsem zřel kdys kalným okem svým.  
> Zda zachytím vás aspoň tentokráte?  
> Jsem dosud posedlý tím blouzněním?  
> Jak dorážíte! nuž, ať vládu máte,  
> jak z hlubin zrodila vás mha i dým;  
> má prsa mladistvě se rozevlála  
> tou parou kouzel, nad vámi jež sálá.

> Vy vracíte mi obraz mého máje  
> a mnohý drahý stín se s vámi chví;  
> jak stará, polodoznělá už báje,  
> hle, prvá láska, prvé přátelství;  
> je obrozena bolest; znova lkaje,  
> stesk o života labyrintu zní  
> i o těch dobrých, přede mnou kdo skláni,  
> o krásné chvíle sudbou oklamáni.

> Již nenaslouchají mi při mém díle  
> ty duše, jimž jsem prvé zpěvy pěl;  
> již rozprášeno hemžení je milé  
> a prvý ohlas dozvučel mi, žel!  
> Zní strast má v cizí davy nahodilé,  
> i jejich potlesk už mě rozsmutněl,  
> a kdo mou píseň dříve rádi měli,  
> ti, jsou-li živi, v svět se poztráceli.

> Mne touha, jíž jsem dávno odvyk, jímá,  
> mne duchů vábí tiše vážná říš;  
> teď zpěv, jenž v aiolské jak harfě dřímá,  
> se line z prsou pološeptem výš,  
> já zachvívám se, slzy před očima,  
> mé přísné srdce zjihlo, ztichlo již.  
> To vše, co mé je, v dálkách zřím jak v snění,  
> a zmizelé se ve skutečnost mění.
